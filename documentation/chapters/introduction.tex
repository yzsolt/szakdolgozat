
A számítógépes grafikával foglalkozó kutatókat, fejlesztőket napjainkban is foglalkoztatja a kérdés, hogyan lehet a számítógép segítségével minél életszerűbb, \textit{fotorealisztikus} megjelenítést létrehozni. A különféle sugárkövetéses technikákkal már régóta képesek vagyunk rendkívül élethű képek létrehozására, de ezek a módszerek nem minden esetben jelentenek megoldást, hiszen a rendelkezésre álló számítási kapacitástól függően a létrehozás folyamata akár napokig is eltarthat. Míg egy animációs film esetében van lehetőség ezt kivárni, addig a valós idejű megjelenítésben nem áll rendelkezésre ennyi idő: a szinte folyton változó, interaktív 3D-s környezetet a másodperc törtrésze alatt kell a képernyőre vetítenünk.

A grafikus kártyák teljesítménye a megjelenésük óta folyamatosan, gyors ütemben fejlődik. Évről évre újabb és újabb technikák jelennek meg, amelyek igyekeznek kihasználni ezt a folyton növekvő teljesítményt annak érdekében, hogy minél látványosabb, minél valószerűbb legyen a virtuálisan létrehozott 3D-s tartalmak megjelenítése. A fizikai alapú megjelenítés is csupán egy, bár annál jelentősebb módszer ezek közül: nem csak a korábban mindenki által használt Blinn-Phong közelítést cseréli le egy, az anyagok valós, fizikai tulajdonságait figyelembe vevő új módszerre, hanem a megjelenítés bemeneteként szolgáló anyagmodellek előállításának folyamatát is átformálja.

A fizikai alapú megjelenítés (hivatalosan \textit{physically based rendering}, a továbbiakban PBR) legfontosabb tulajdonsága az, hogy az anyagok ill. fények mérhető fizikai tulajdonságait veszi alapul, és az adott pontban a kamera által érzékelt fény színét és intenzitását igyekszik ismert, valós fizikai képletek közelítéseinek segítségével meghatározni. Habár a PBR alapelvei és összefüggései létrejötte óta változatlanok, a felhasznált különféle egyenletek minél pontosabb és mindeközben minél kevésbé számításigényes közelítése a mai napig aktív kutatási terület.

A fizikai alapú megjelenítés előnyeinek bemutatására egy egyszerű modellek betöltésére képes megjelenítőt hoztam létre, amelynek segítségével akár egy témában kevésbé járatos felhasználó számára is láthatóvá válnak a módszer előnyei. A program megalkotása komoly kihívást jelentett, hiszen nem csak a CPU-t, hanem a GPU-t is programoznom kellett árnyalóprogramok (\textit{shaderek}) segítségével. A felhasznált technológia újdonsága, az implementáció komplexitása és a várható látványos végeredmény miatt esett választásom erre a feladatra. 